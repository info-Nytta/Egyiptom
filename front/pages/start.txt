Utazásra adjuk fejünket, amikor mást szeretnénk megélni, mint amit a mindennapok nyújtani tudnak. Egyiptomi utazásra, amikor álmainkban látott meseszerű élményekre vágyunk. Egyiptom valóra váltja a messziről jött utazónak Nagy Sándorról és Kleopátráról, hőségben izzó sivatagról, a Nílus ajándékáról, kelet nyüzsgő bazárjairól, fáraókról, romantikáról szőtt álmait. Ehhez ezernyi ereklyét hagytak rá a letűnt évezredek: Alexandria lüktető kikötője, Kairó ősi bazárjai, Karnak és Luxor templomai, Gíza piramisai, a Nílus lassan hömpölygő vize, II. Ramszesz temploma Abu Simbelben mind mind díszletet adnak képzeletünk szárnyalásához. Egyiptom földjére lépve a forró afrikai széllel együtt érint meg a kelet sokszínű pezsgése és a ködbe vésző végtelen múlt falakat, tájakat és lelkeket körülölelő lehellete. Múlt jelennel és jövővel, valóság álommal, egzotikum az Ezeregy éjszaka meséivel keveredve festi meg Egyiptom sokszínű, ízű és illatú portréját.